Prosjektgruppen vår består av tre studenter fra 
dataingeniørstudiet ved NTNU Gjøvik. I løpet av 
semesteret har vi blitt introdusert for matematiske 
teknikker for numeriske løsninger av bestemte 
integral, ordinære og partielle differensiallikninger, 
og systemer av disse, samt ikkelineære algebraiske 
likninger. Vi har også fått lære om høynivå 
programmering for lineæralgebra, optimalisering, 
bildebehandling og maskinlæring. Oppgaven som ble gitt 
hadde som hensikt at vi skulle benytte oss av alt vi 
har lært i løpet av dette semesteret. Tross mange 
utfordringer har vi fått et enormt læringsutbytte i 
form av teoretisk kunnskap og praktiske ferdigheter.

De to første årene av dataingeniørstudiet består 
utelukkende av obligatoriske fag. Derfor har 
gruppens medlemmer stort sett de samme forkunnskapene 
og forutsetningene før prosjektets start. En fordel med 
at vi er en gruppe på er 3 at vi møter utfordringer med 
ulike tilnærminger, og nettopp dette har vært essensielt 
for å løse problemstillingene som er blitt gitt på en best 
mulig måte.

Vitenskapelig Programmering er det første emnet vi deltar 
i hvor Python benyttes som programmeringsspråk, og vi på 
gruppa hadde derfor liten erfaring med Python før dette 
semesteret. Før prosjektets start har vi benyttet det i 
alle arbeidskrav som er blitt gitt i emnet. Dette har gitt 
oss en viss kjennskap til hvordan Python fungerer og hvilke 
fordeler og ulemper dette medfører. Vår største utfordring 
med Python har vært hvordan vi skal strukturere et såpass 
stort prosjekt med mange ulike filtyper. Ingen av gruppens 
medlemmer har tidligere erfaring med å utvikle stort annet 
enn applikasjoner som kjører i kommandolinje. Dette har 
ført til en bratt læringskurve og mye nyttig læring.